Referaatti Eero-Veikko Laineen kandidaattityöstä 
--------------------
"Johtaminen perinteisissä ja ketterissä ohjelmistoprojekteissa"
Tuomas Honkala



Eero-Veikko Laine pureutuu kandidaattityössään ohjelmistoprojektien johtamisen ja projektihallinnan problematiikkaan. Ohjelmistoprojektien korkeaa epäonnistumisen riskiä pyritään yhä kasvavassa määrin kompensoimaan ketterien menetelmien tarjoamilla mahdollisuuksilla. Ketterissä menetelmissä projektitiimin yhteinen vastuu ja päätöksenteko korostuu ja hierarkkisen ylhäältä alaspäin johtamisen kustannuksella.

Ohjelmistoprojektien riskit liittyvät Laineen mukaan ohjelmistokehityksen monimutkaisuuteen ja vaikeuteen ja toisaalta asiakkaiden alati muuttuviin vaatimuksiin. Ennakoimattomuus on luonteenomaista lähes kaikille ohjelmistoprojekteille. Perinteisessä ohjelmistokehityksessä näihin haasteisiin vastaaminen kasaantui yksittäisten projektipäälliköiden harteille. Projektipäälliköiltä edellytettiin lähes mahdotonta taitopalettia: luovuutta, henkilöjohtamisessa vaadittavaa sosiaalista lahjakkuutta ja vahvaa teknistä osaamista. Käytännössä ohjelmistoyritykset olivat kykenemättömiä kouluttamaan tällaisia moniosaajia tarpeisiinsa, mikä heijastui projekteissa aikataulujen, budjettien ja asiakkaiden odotusten pettämisenä.

Projektipäällikön aseman ohella perinteisessä projektijohtamisessa korostetaan tarkkojen etukäteissuunnitelmien merkitystä. Perinteisissä ohjelmistoprojekteissa noudatettiin vielä vuosituhannen vaihteessa nk. vesiputousmallia, jossa projekteja vietiin eteenpäin tarkan etukäteissuunnitelman mukaan vaihe vaiheelta. Vastuu näiden suunnitelmien eteenpäinviemiselle lankesi paitsi projektipäälliköille, myös virkaikänsä ja kokemuksensa perusteella valikoituneille pääohjelmoijille (chief programmer), jotka toimivat nuorempien ohjelmoijien esimiehinä.

Projektipäälliköiden ja vesiputousmallin valta-asema sai 2000-luvulla varteenotettavan haastajan ketteristä menetelmistä. Siinä missä perinteinen ohjelmistokehitys nojasi etukäteissuunnitelmiin ja riskianalyysiin, ketterissä menetelmissä riskit kohdattiin reagoimalla odottamattomiin ongelmiin mahdollisimman nopeasti ja joustavasti.

Vaikka ketterät menetelmät ovat madaltaneet ohjelmistokehityksen hierarkkisuutta ja lisänneet yhteistä päätöksentekoa projektien sisällä (Scrum-menetelmässä puhutaan jopa "jaetusta johtajuudesta"), projektipäälliköillä on yhä roolinsa toiminnan helpottajana ja mahdollistajana (facilitator). Ketterissä menetelmissä korostuu toisaalta asiakkaankin osallisuus ja vastuu. Scrumin lähtökohtana on, että asiakas on Product Ownerina viime kädessä vastuussa koko projektista.

Ketterien menetelmien ytimessä ovat itseohjautuvat tiimit, joille suodaan vastuuta ja valtaa omaan työhönsä. Itseohjautuvuuden katsotaan kannustavan laadukkaampaan työpanokseen ja tiimin jäsenien korkeampaan sitoutumisasteeseen. Poistiivisten vaikutuksen arvellaan johtuvan ryhmäpaineesta, ei niinkään organisaatiotasolta sanelluista säännöistä. Itseohjautuvuus ei silti tarkoita, etteikö tiimien sisällä voisi olla tarkkaan erikoistuneita rooleja.
